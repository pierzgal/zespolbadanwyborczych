<!DOCTYPE html>
<html lang="pl"><head>
	<meta charset="UTF-8" />
	<meta name="viewport" content="width=device-width, initial-scale=1.0" />
	<meta name="robots" content="index, follow" />
	<meta name="googlebot" content="index, follow, noarchive" />
	<title>Zespół Badań Wyborczych</title>
	<link rel="icon" href="https://pierzgal.github.io/zespolbadanwyborczych/favicon.ico" />
	<meta name="description" content="Zespół Badań Wyborczych" />

	<meta name="generator" content="Hugo 0.76.2" />

	

	<meta name="twitter:card" content="summary"/>
<meta name="twitter:title" content="Możliwość zachowania demokratycznego charakteru wyborów przeprowadzanych w warunkach epidemii/pandemii"/>
<meta name="twitter:description" content="dr Maciej Onasz | Uniwersytet Łódzki
maciej.onasz@uni.lodz.pl | (&#43;48) 604085170
Image by Pete Linforth from Pixabay
Przedmiot analizy Trwająca od pierwszych tygodni 2020 roku epidemia choroby COVID-19, wywoływanej przez zakażenie wirusem SARS-CoV-2 (od 11 marca 2020 określana przez Światową Organizację Zdrowia pandemią) wpłynęła na procesy decydowania politycznego na całym świecie, wręcz je dominując. Rozprzestrzenianie się choroby oraz zmiany zachowań – zarówno instytucji publicznych jak i społeczeństw – powodują stawianie kolejnych, fundamentalnych pytań o jakość i przyszłość demokracji, szczególnie demokracji liberalnej, będącej modelem dominującym w świecie Zachodu."/>

	<meta property="og:title" content="Możliwość zachowania demokratycznego charakteru wyborów przeprowadzanych w warunkach epidemii/pandemii" />
<meta property="og:description" content="dr Maciej Onasz | Uniwersytet Łódzki
maciej.onasz@uni.lodz.pl | (&#43;48) 604085170
Image by Pete Linforth from Pixabay
Przedmiot analizy Trwająca od pierwszych tygodni 2020 roku epidemia choroby COVID-19, wywoływanej przez zakażenie wirusem SARS-CoV-2 (od 11 marca 2020 określana przez Światową Organizację Zdrowia pandemią) wpłynęła na procesy decydowania politycznego na całym świecie, wręcz je dominując. Rozprzestrzenianie się choroby oraz zmiany zachowań – zarówno instytucji publicznych jak i społeczeństw – powodują stawianie kolejnych, fundamentalnych pytań o jakość i przyszłość demokracji, szczególnie demokracji liberalnej, będącej modelem dominującym w świecie Zachodu." />
<meta property="og:type" content="article" />
<meta property="og:url" content="https://pierzgal.github.io/zespolbadanwyborczych/blog/mo-liwo-zachowania-demokratycznego-charakteru-wybor%C3%B3w-przeprowadzanych-w-warunkach-epidemii-pandemii/" />
<meta property="article:published_time" content="2020-03-28T23:04:17+01:00" />
<meta property="article:modified_time" content="2020-03-28T00:00:00+00:00" />


	
	<style>
	:root {
		 
		--text:  #232f34 ;
		--background:  #ffffff ;
		--accent:  #344955 ;
		--foreground:  #edf0f2 ;
		--separator:  #1eb980 ;
		--cyan:  #f9aa33 ;
		--green:  #f9aa33 ;
		--orange:  #ffb86c ;
		--pink:  #f9aa33 ;
		--purple:  #f9aa33 ;
		--red:  #f9aa33 ;
		--yellow:  #b4c1cc ;

		 
		--base:  1em ;
		--p:  1.25em ;
		--h4:  1.563em ;
		--h3:  1.953em ;
		--h2:  2.9em ;
		--h1:  4.052em ;
	}
</style>














<link rel="stylesheet" href="https://pierzgal.github.io/zespolbadanwyborczych/css/bundle.min.css">



	
	
</head><body>
	<header class="header" id="header">

    
    <div class="header__title">
        <a href="https://pierzgal.github.io/zespolbadanwyborczych/" class="header__title__link" alt="https://pierzgal.github.io/zespolbadanwyborczych/">
            
            Zespół Badań Wyborczych
            
        </a>
    </div>

    
    <nav class="menu">
    <details class="menu__toggle">
        <summary class="menu__toggle__title">Menu</summary>

        <div class="menu__items" role="menu">
            
            <a href="/zespolbadanwyborczych/" class="menu__items__item" alt="Home" role="menuitem">
                Home
            </a>
            
            <a href="/zespolbadanwyborczych/about/" class="menu__items__item" alt="About" role="menuitem">
                About
            </a>
            
            <a href="/zespolbadanwyborczych/blog/" class="menu__items__item" alt="Analizy" role="menuitem">
                Analizy
            </a>
            
            <a href="/zespolbadanwyborczych/projekty/" class="menu__items__item" alt="Projekty" role="menuitem">
                Projekty
            </a>
            
            <a href="/zespolbadanwyborczych/pracownicy/" class="menu__items__item" alt="Członkowie" role="menuitem">
                Członkowie
            </a>
            
            <a href="/zespolbadanwyborczych/konferencje/" class="menu__items__item" alt="Konferencje" role="menuitem">
                Konferencje
            </a>
            
            <a href="/zespolbadanwyborczych/dydaktyka/" class="menu__items__item" alt="Dydaktyka" role="menuitem">
                Dydaktyka
            </a>
            
        </div>

    </details>
</nav>

</header>

	<main class="main">
<article class="single">
    
    

    
    <header class="single__header bkg-image" style=" ">
        <h1 class="single__header__title">Możliwość zachowania demokratycznego charakteru wyborów przeprowadzanych w warunkach epidemii/pandemii</h1>

        
        <p class="single__header__date">
            
            March 28, 2020
            
        </p>
        

        

        

    </header>

    
    <main class="single__content">
        <p>dr Maciej <strong>Onasz</strong> | Uniwersytet Łódzki</p>
<p><a href="mailto:maciej.onasz@uni.lodz.pl">maciej.onasz@uni.lodz.pl</a> | (+48) 604085170</p>
<p><img src="/zespolbadanwyborczych/images/covid-19-4960254_640.png" alt="Image by Pete Linforth from Pixabay" title="" />
<cite>Image by Pete Linforth from Pixabay</cite></p>
<h2 id="przedmiot-analizy">Przedmiot analizy</h2>
<p>Trwająca od pierwszych tygodni 2020 roku epidemia choroby COVID-19, wywoływanej
przez zakażenie wirusem SARS-CoV-2 (od 11 marca 2020 określana przez Światową
Organizację Zdrowia pandemią) wpłynęła na procesy decydowania politycznego na
całym świecie, wręcz je dominując. Rozprzestrzenianie się choroby oraz zmiany
zachowań – zarówno instytucji publicznych jak i społeczeństw – powodują
stawianie kolejnych, fundamentalnych pytań o jakość i przyszłość demokracji,
szczególnie demokracji liberalnej, będącej modelem dominującym w świecie
Zachodu.</p>
<p>Podstawą funkcjonowania systemów demokratycznych jest wyłanianie władzy
politycznej w drodze wyborów, przy czym muszą one spełniać szereg warunków
pozwalających na uznanie danego procesu wyborczego za demokratyczny a nie
jedynie swego rodzaju namiastkę czy farsę, gdy – nawet przy zachowaniu
odpowiedniej formy – nie jest realizowana ich demokratyczna treść.</p>
<p>Powyższe zastrzeżenie należy odnieść również do wyborów przeprowadzanych w
czasie kryzysu związanego z powszechnym zagrożeniem dla zdrowia i życia
wynikającym z epidemii/pandemii, w tym do obecnego kryzysu wynikającego z
rozprzestrzeniania się choroby COVID-19. W przypadku wielu państw,
epidemia/pandemia nałożyła się na okres procesu wyborczego, przy czym należy
przez niego rozumieć nie samo głosowanie w wyborach powszechnych, ale spójny
ciąg czynności wyborczych – od decyzji o przeprowadzeniu wyborów do ustalenia
ich wyników i wprowadzenia ich w życie.</p>
<p>Władze poszczególnych państw przyjęły różne strategie odnośnie do
przeprowadzania wyborów w tym czasie – od ich odwołania, przez przeprowadzenie i
późniejsze wycofanie się z ich części aż po utrzymanie procedury. Należy zatem
postawić pytanie o jakość procesu wyborczego przeprowadzanego w trakcie tego
rodzaju kryzysu – <strong>czy dalej można traktować te wybory jako w pełni
demokratyczne?</strong></p>
<p>Niniejsze opracowanie przedstawia analizę tego zagadnienia w ogólnym odniesieniu
do procesu wyborów powszechnych oraz analizę konkretnego przypadku – wyborów
Prezydenta RP zarządzonych na dzień 10 maja 2020 r. Na podstawie wniosków
przedstawiono również rekomendacje odnośnie do możliwych zmian w systemach
wyborczych, pozwalających na minimalizację możliwych, negatywnych skutków tego
rodzaju kryzysów dla demokratyczności procesu wyborczego.</p>
<p><strong>Uwaga:</strong> niniejsza analiza została opracowana przed uchwaleniem zmiany ustawy
Kodeks wyborczy przez Sejm RP 28 marca 2020 r.</p>
<h2 id="metoda-analizy">Metoda analizy</h2>
<p>Do analizy wpływu epidemii/pandemii na proces wyborczy wykorzystano model tzw.
łańcucha demokratycznego wyboru, przedstawiony przez Andreasa Schedlera.
Posłużył się on odniesieniem do procesu wyborczego metafory łańcucha,
składającego się z kolejnych elementów (ogniw), które wyrażają komplementarne
względem siebie wartości:</p>
<p>Tab. 1. Elementy łańcucha demokratycznego wyboru</p>
<table>
<thead>
<tr>
<th>Wymiar wyboru</th>
<th>Ujęcie normatywne</th>
</tr>
</thead>
<tbody>
<tr>
<td>Przedmiot wyboru</td>
<td>Upodmiotowienie: Poddanie pod procedurę wyborczą najważniejszych funkcji/stanowisk w państwie (w systemie).</td>
</tr>
<tr>
<td>Zasięg wyboru</td>
<td>Wolność podaży: umożliwienie swobodnego kreowania elementów oferty wyborczej.</td>
</tr>
<tr>
<td>Formowanie preferencji</td>
<td>Wolność popytu: zachowanie uczciwych i równych zasad kształtowania decyzji wyborców z wykorzystaniem dostępu do wielokanałowej informacji.</td>
</tr>
<tr>
<td>Agenci wyboru</td>
<td>Inkluzja: zagwarantowanie powszechności prawa wyborczego dorosłych obywateli i możliwości jego rzeczywistego wykorzystania.</td>
</tr>
<tr>
<td>Wyrażanie preferencji</td>
<td>Odizolowanie: zapewnienie wolności wyrażenia preferencji bezpośrednio podczas aktu głosowania w sposób wolny od nacisków oraz sankcji.</td>
</tr>
<tr>
<td>Agregacja preferencji</td>
<td>Integralność: zachowanie równości wyborczej w aspektach formalnym i materialnym.</td>
</tr>
<tr>
<td>Konsekwencje wyboru</td>
<td>Nieodwracalność: zagwarantowanie, że wola wyrażona w trakcie procesu wyborczego będzie podlegała realizacji, co odnosi się zarówno do przejęcia władzy w wyniku wyborów jak i jej nienaruszalności.</td>
</tr>
</tbody>
</table>
<p>Opracowanie własne na podstawie: A. Schedler, The Menu of Manipulation, Journal
of Democracy 2002, Vol 13, No 2, s. 39-41.</p>
<p>Zastosowanie modelu metaforycznego łańcucha prowadzi do kilku konsekwencji:</p>
<ul>
<li>
<p>Łańcuch jest co najwyżej tak mocny (a wybory tak demokratyczne) jak mocne
jest jego najsłabsze ogniwo.</p>
</li>
<li>
<p>Osłabienie kilku ogniw w mniejszym stopniu odbija się na trwałości łańcucha
niż osłabienie jednego ogniwa o sumarycznie równej sile.</p>
</li>
<li>
<p>Przerwanie jednego ogniwa powoduje przerwanie całego łańcucha.</p>
</li>
</ul>
<p>Jeżeli podjęto by próbę obliczenia poziomu demokratyczności wyborów (mocy
łańcucha), należałoby przypisać wartość cząstkową każdemu, kolejnemu ogniwu.
Jeżeli każde z ogniw moglibyśmy ocenić w skali od 0 (co oznaczałoby zupełny brak
realizacji danej wartości) do 1 (pełna realizacja), to wartość dla całego
łańcucha powinniśmy traktować jako iloczyn (a nie sumę) wartości przypisanych
kolejnym ogniwom. Zatem obniżenie wartości dowolnego, jednego ogniwa do 0
spowoduje obniżenie mocy całego łańcucha również do 0 (przerwanie go), a np.
obniżenie wartości dwóch elementów z 1 do 0,5 spowoduje, że wartość dla całego
łańcucha spadnie z 1 do 0,25.</p>
<p>Poszczególne elementy łańcucha demokratycznego wyboru są realizowane na różnych
etapach procesu wyborczego:</p>
<p>Tab. 2. Elementy łańcucha demokratycznego wyboru a etapy procesu wyborczego.</p>
<table>
<thead>
<tr>
<th>Wymiar wyboru</th>
<th>Etap procesu wyborczego</th>
</tr>
</thead>
<tbody>
<tr>
<td>Przedmiot wyboru</td>
<td>Zarządzenie wyborów</td>
</tr>
<tr>
<td>Zasięg wyboru</td>
<td>Zgłaszanie kandydatów</td>
</tr>
<tr>
<td>Formowanie preferencji</td>
<td>Kampania wyborcza</td>
</tr>
<tr>
<td>Agenci wyboru</td>
<td>Akt głosowania</td>
</tr>
<tr>
<td>Wyrażanie preferencji</td>
<td>Akt głosowania</td>
</tr>
<tr>
<td>Agregacja preferencji</td>
<td>Ustalenie wyniku głosowania i wyniku wyborów</td>
</tr>
<tr>
<td>Konsekwencje wyboru</td>
<td>Objęcie urzędu/stanowiska lub ukonstytuowanie się ciała kolegialnego</td>
</tr>
</tbody>
</table>
<p>Opracowanie własne.</p>
<h2 id="ogólne-skutki-sytuacji-epidemiipandemii">Ogólne skutki sytuacji epidemii/pandemii</h2>
<p>Sytuacja kryzysowa, w której znalazły się społeczeństwa na całym świecie (w tym
również decydenci polityczni) powoduje szereg konsekwencji. Oczywiście, w inny
sposób wpłynie to na proces decydowania politycznego niż na zachowania jednostek
tworzących społeczeństwo. Z perspektywy procesu wyborczego najistotniejsze są
właśnie zmiany zachowań społecznych. Możemy podzielić je na dwie grupy:</p>
<ol>
<li>
<p><em>Mechaniczne</em> – są to zmiany będące efektem decyzji władz oraz innych
instytucji publicznych. W szczególności należy do nich zaliczyć ograniczenie
poruszania się (wynikające z przepisów, nie z własnej decyzji jednostki) a w
skrajnych warunkach jego uniemożliwienie np. przez nałożenie reżimu
kwarantanny, ograniczenie w możliwości korzystania z usług publicznych – w
tym administracji publicznej, ograniczenie możliwości organizowania i
uczestniczenia w zgromadzeniach oraz wszelkie inne ograniczenia wynikające z
odgórnych decyzji, wpływające na zmniejszenie intensywności i częstotliwości
interakcji społecznych. Zaliczymy do nich również zmiany stanowiące pośredni
skutek decyzji – np. zawieszenie realizacji zajęć przez szkoły spowodowało
mechaniczny efekt w postaci ograniczenia mobilności rodziców dzieci, którzy
muszą się nimi opiekować w domu.</p>
</li>
<li>
<p><em>Psychologiczne</em> – są to zmiany wynikające z osobistych decyzji jednostki,
podjętych w celu zapewnienia sobie bezpieczeństwa lub ograniczenia ryzyka.
Są one podejmowane z własnej inicjatywy lub pod wpływem sugestii i apeli
płynących zarówno z otoczenia społecznego (np. informacje płynące od lekarzy
i specjalistów czy akcja „zostań w domu”), jak i z instytucji władzy lub
związanych z władzą, o ile nie mają one charakteru przymusowego (np.
umożliwienie i promowanie pracy zdalnej, w formie <em>home office</em> i innych
ograniczeń poruszania się, nie stanowiące jednak obowiązku/zakazu i nie
objęte sankcjami).</p>
</li>
<li>
<p>Wpływ sytuacji epidemii/pandemii na proces wyborczy</p>
</li>
</ol>
<p>Sytuacja kryzysowa związana z epidemią/pandemią powodującą zagrożenie dla
zdrowia i życia wielu osób wpływa w różnym stopniu i w różny sposób na kolejne
etapy procesu wyborczego, a w konsekwencji – na kolejne ogniwa łańcucha
demokratycznego wyboru.</p>
<p><em>Zarządzenie wyborów (przedmiot wyboru)</em></p>
<p>Wpływ sytuacji epidemii/pandemii na ten element procesu jest bardzo ograniczony
i możliwy wyłącznie w sytuacji, w której epidemia/pandemia zostanie
zdiagnozowana przed zarządzeniem wyborów a przez to – rozpoczęciem procedury
wyborczej. Należy przy tym pamiętać, że, najczęściej, organ zarządzający dane
wybory (niezależnie czy mowa o wyborze głowy państwa, parlamentu, organów na
poziomie samorządu czy innym) jest ograniczony przepisami prawa. W znacznej
mierze następuje w tym miejscu jedynie potwierdzenie rozpoczęcia procesu
wyborczego, ewentualnie ze wskazaniem określonych jego elementów technicznych
(np. dnia głosowania, jeżeli istnieje kilka możliwości).</p>
<p><em>Zgłaszanie kandydatów (zasięg wyboru)</em></p>
<p>Na tym etapie procesu wyborczego, skutki (zarówno mechaniczne jak i
psychologiczne) epidemii/pandemii mają znacznie większe znaczenie. Dotyczy to w
szczególnym stopniu tych systemów wyborczych, w których udział danego podmiotu
(np. kandydata, listy, partii) w wyborach i skorzystanie z możliwości
kandydowania są uzależnione wprost lub pośrednio (<strong>1</strong>) od uzyskania poparcia
społecznego wyrażonego liczbą podpisów poparcia. W mniejszym stopniu ma to
znaczenie w systemach stosujących rozwiązania alternatywne – np. kaucji
wyborczych (wpłaty określonych środków, które są zwracane, jeżeli
kandydat/partia uzyska określone poparcie, w innym wypadku przepadają) czy
poparcia wyborców kwalifikowanych (np. osób pełniących funkcje z wyboru
społecznego). W sytuacji, w której wymagana jest duża liczba podpisów, ponadto
stosowane rozwiązania szczegółowe nie umożliwiają łatwego udzielenia
kandydaturze poparcia w sposób niewymagający bezpośredniego kontaktu (np. przez
uwierzytelnioną deklarację online), ograniczenie mobilności obywateli oraz
wchodzenia przez nich w interakcje (niezależnie czy ma to charakter mechaniczny
czy psychologiczny) powoduje, że ciężar takiego obowiązku ulega
zwielokrotnieniu. Może się to przełożyć, w konsekwencji, na eliminację z procesu
wyborczego tych kandydatów (list, partii, etc.), którzy w normalnych warunkach
zostaliby skutecznie zgłoszeni, a przez to mieli możliwość rywalizowania z
innymi podmiotami a nawet uzyskania zwycięstwa w danych wyborach. Należy zatem
stwierdzić, że sytuacja epidemii/pandemii w istotnym stopniu wpływa na
ograniczenie możliwości realizacji prawa do kandydowania przez część podmiotów.</p>
<p><em>Kampania wyborcza (formowanie preferencji)</em></p>
<p>Ten etap procesu wyborczego należy uznać za najbardziej rozciągnięty w czasie –
w praktyce rozpoczyna się jeszcze przed ogłoszeniem/zarządzeniem wyborów i
kończy dopiero w momencie głosowania. Można spotkać się również z opiniami, że
kampania wyborcza jest zjawiskiem ciągłym, w którym zmianie ulega jedynie dobór
tematów, w celu dostosowania ich do sytuacji. Dla oceny demokratyczności wyborów
najważniejszy jest jednak wpływ sytuacji epidemii/pandemii na oficjalną,
sformalizowaną kampanię wyborczą, czyli na okres przeznaczony na przekonywanie
wyborców przez polityków. Kampania jest procesem długim i złożonym, dlatego
warto rozważyć 3 jej aspekty:</p>
<p><strong>- Przedmiot kampanii (dobór tematów)</strong></p>
<p>Trwająca epidemia/pandemia niewątpliwie wywiera wpływ na dobór tematów kampanii
wyborczej. Uwaga zarówno mediów jak i opinii publicznej skupia się na
istniejących zagrożeniach i działaniach podjętych w celu ich zwalczenia czy
zminimalizowania, przez co inne tematy schodzą na dalszy plan. Trudniej
zainteresować potencjalnych wyborców innymi kwestiami – niezależnie czy są to
sprawy o obiektywnie mniejszym (stosując przykłady polskie niech będzie to
kwestia potencjalnego wynagrodzenia wypłacanego małżonce lub małżonkowi głowy
państwa) czy większym (np. konstrukcja systemu emerytalnego) znaczeniu.
Równocześnie, należy stwierdzić, że dobór tematów kampanii każdorazowo stanowi
wynik swoistej gry popytu (ze strony odbiorców – wyborców oraz pośredników –
mediów) i podaży (kandydaci, partie, grupy interesu). Nie ma (szczególnie w
systemach demokratycznych) możliwości zadekretowania tematów kampanii ani
określenia jednoznacznego i niebudzącego wątpliwości katalogu tematów, które
powinny być w jej trakcie poruszone (tym bardziej określenia, jaką część czasu i
uwagi przeznaczyć należy na każdy z nich). Z tego względu nie sposób potwierdzić
tezy o ograniczeniu demokratyczności wyborów przez wpływ na ten aspekt kampanii
wyborczej;</p>
<p><strong>- Przewaga tzw. inkumbenta</strong></p>
<p>Mimo, że demokratyczny proces wyborczy powinien zapewniać wszystkim jego
uczestnikom równe szanse, w praktyce możliwości poszczególnych aktorów procesu
wyborczego są różne. Na szczególnie uprzywilejowanej pozycji znajduje się
podmiot (osoba, partia), która pełni daną funkcję/posiada władzę w danym
momencie i ubiega się o odnowienie mandatu, nie zaś o jego przyznanie. Nauki
społeczne określają taką sytuację jako przewagę inkumbenta (<em>incumbency
advantage</em>) i jest ona zjawiskiem powszechnym. W trakcie sytuacji kryzysowej
następuje wzmocnienie orientacji społeczeństwa na władzę (wynikające z potrzeby
bezpieczeństwa), co dodatkowo potęguje ten efekt. Podobnie – koncentracja uwagi
zarówno społeczeństwa jak i pośredników informacji (mediów) na działaniach
władzy. Stąd też wpływ przewagi inkumbenta na demokratyczność kampanii – a
pośrednio całego procesu – należy oceniać tak samo jak w wypadku wyborów
przeprowadzanych w normalnych warunkach. Kluczowa staje się w tym miejscu
analiza, czy inkumbent (i jego zaplecze) nie wykorzystuje zasobów władzy do
prowadzenia kampanii oraz, czy podejmowane przez niego decyzje polityczne byłyby
tożsame w sytuacji gdyby nie trwała kampania wyborcza. Nie ulega to zatem
zmianie pod wpływem sytuacji kryzysowej epidemii/pandemii;</p>
<p><strong>- Kanały kampanii wyborczej</strong></p>
<p>Różnorodność kanałów komunikacji między kandydatami (partiami) a wyborcami w
trakcie kryzysu epidemii/pandemii ulega znaczącej redukcji, a faktyczna
możliwość wykorzystania nadal dostępnych – w znacznej części osłabieniu. W
pierwszej kolejności wiąże się to z ograniczeniem (niezależnie czy narzuconym z
wykorzystaniem rozwiązań prawnych czy w wyniku samokontroli społecznej)
zgromadzeń, co uniemożliwia lub w znaczący sposób utrudnia wykorzystywanie
narzędzi i kanałów komunikacji bazujących na dużych skupiskach osób (konwencje,
wiece, ale też bezpośrednie spotkania). W drugiej kolejności – wynika to z
ograniczenia mobilności jednostek, powodującej, że takie tradycyjne metody
prowadzenia kampanii jak plakaty, reklama zewnętrzna (w tym reklama
wielkoformatowa) czy rozdawanie ulotek tracą <em>de facto</em> rację bytu. Z kolei
ograniczenie interakcji społecznych neguje sens wszelkich form kampanii
bezpośredniej, w tym symbolicznego „ściskania dłoni”. Równocześnie – wzrasta
znaczenie pozostałych kanałów komunikacji, w szczególności mediów oraz
Internetu. I to w czasie, w którym uwaga tych ostatnich jest skupiona na
zagrożeniu zdrowia i życia oraz jego zwalczaniu, co ogranicza faktyczny przekaz
informacji o kandydatach (listach, partiach). Taka reedukacja w szczególności
ogranicza szanse kandydatów (list, partii) nie dysponujących znacznymi środkami
finansowymi (które mogłyby przeznaczyć na komercyjną reklamę w mediach
tradycyjnych oraz w Internecie) oraz kierujących swój przekaz do środowisk nie
korzystających z tych kanałów komunikacji lub korzystających z nich w stopniu
ograniczonym. Wyraźnie można zatem zaobserwować – możliwy i faktyczny –
negatywny wpływ kryzysu na zachowanie równości kandydatów (list, partii).</p>
<p>Zważywszy na fakt, że między trzema wyżej przedstawionymi aspektami kampanii
wyborczej następuje efekt wzajemnego nałożenia się i wzmocnienia; niewątpliwie,
należy stwierdzić, że sytuacja kryzysowa związana z epidemią/pandemią ogranicza
demokratyczność kampanii wyborczej jako elementu demokratycznego procesu
wyborczego.</p>
<p><em>Akt głosowania (agenci wyboru)</em></p>
<p>Jest to jeden z etapów procesu wyborczego szczególnie narażony na negatywne
skutki powszechnego zagrożenia dla życia i zdrowia – właśnie pod kątem wymiaru
skupiającego się w głównej mierze na zapewnieniu powszechnego prawa głosowania i
możliwości jego realizacji. Możliwość realizacji zasady powszechności wyborów
jest ograniczona zarówno przez skutki mechaniczne jak i psychologiczne
epidemii/pandemii. W odniesieniu do skutków mechanicznych – liczba osób objętych
zakazem poruszania się (wszelkie formy kwarantanny i izolacji) w każdym państwie
jest inna, są to jednak grupy osób niemożliwe do pominięcia z perspektywy
procesu wyborczego. Przykładowo – w Polsce, liczba osób objętych ograniczeniami
w ostatnich dniach marca przekracza 150.000. Co więcej – z uwagi na specyficzny
charakter nakładanych ograniczeń (przez służby sanitarne, medyczne etc.) nie
istnieje możliwość odwołania się od nałożonych zakazów. Równocześnie, są one
egzekwowane przez instytucje publiczne uzbrojone w możliwość nakładania sankcji
za ich nieprzestrzeganie. Mimo, że ograniczenie możliwości korzystania z praw
przez jednostkę – w tym wypadku praw wyborczych – jest dopuszczalne w systemach
demokratycznych dla ochrony innych wartości (a możliwość nałożenia kwarantanny z
różnych przyczyn istniała również przed obecnym kryzysem), w wypadku
epidemii/pandemii istotny jest fakt, że ograniczenia te dotykają znacznie
większej liczby osób niż w warunkach normalnych. Jeszcze większe znaczenie mogą
mieć skutki psychologiczne, gdy znaczna część uprawnionych do głosowania
zrezygnuje z realizacji tego prawa z uwagi na obawę o życie i zdrowie. Taki
efekt zdają się potwierdzać wybory lokalne przeprowadzone (częściowo) we
Francji. Na tym polu mamy zatem do czynienia z bardzo istotnym ograniczeniem
realizacji wartości demokratycznych (powszechności), a co za tym idzie –
demokratyczności całego procesu wyborczego. Co istotne – poziom ograniczenia w
odniesieniu do efektów mechanicznych można ocenić dopiero w ostatnich dniach
przed głosowaniem (z uwagi na praktykowany 14-dniowy okres kwarantanny).
Negatywny efekt na tym polu może być ograniczony przez zastosowanie
alternatywnych form oddawania głosu – korespondencyjne, przez przedstawiciela
lub głosowania internetowego (<strong>2</strong>).</p>
<p><em>Akt głosowania (wyrażanie preferencji)</em></p>
<p>Mimo, że kolejna z wartości realizowanych w procesie wyborczym dotyczy tego
samego co powyżej etapu procesu, w przeciwieństwie do agentów wyboru, nic nie
wskazuje na obniżenie poziomu demokratyczności procesu wyborczego w odniesieniu
do swobody wyrażania preferencji. Całokształt norm opartych o stworzenie
warunków dla głosowania tajnego nie ulega modyfikacji (jak i możliwość
skorzystania z niego) w konsekwencji zaistnienia warunków epidemii/pandemii.</p>
<p><em>Ustalenie wyniku głosowania i wyniku wyborów (agregacja preferencji)</em></p>
<p>Jako, że ten etap angażuje bezpośrednio (i w sposób ciągły) wyjątkowo dużą
liczbę osób, jest w szczególny sposób narażony na konsekwencje
epidemii/pandemii. Mimo, że – w odbiorze społecznym – skupia się on na zliczaniu
głosów, jest procesem znacznie szerszym – począwszy od powołania terenowej
administracji wyborczej (szczególnie, jeżeli ma charakter doraźny, w polskich
warunkach są to głównie Obwodowe Komisje Wyborcze), przez kolejne etapy jej
pracy po ustalenie wyników głosowania oraz przekazanie ich na wyższe poziomy.
Całość procesu powinna gwarantować zachowanie zasady równości oraz zabezpieczyć
proces wyborczy przed manipulacjami. Ten element systemu jest głównie narażony
na efekty psychologiczne epidemii/pandemii, przejawiające się m.in. trudnościami
w skompletowaniu składów organów wyborczych, reprezentatywności tych składów
(mających zapewnić wzajemną kontrolę i uczciwość przebiegu kolejnych czynności)
oraz zabezpieczeniu przed manipulacjami (na co wpływa choćby ograniczenie
faktycznej możliwości kontroli społecznej – przez organizacje pozarządowe – i
politycznej – przez obserwatorów delegowanych przez ugrupowania polityczne).
Stanowi to realne zagrożenie dla prawidłowego przebiegu procesu wyborczego, a co
za tym idzie – jego demokratyczności. W praktyce, może być ono zredukowane przez
zastosowanie odpowiednich szczegółowych elementów technicznych
(profesjonalizacja korpusu wyborczego, elementy wzajemnej kontroli) jak i przez
wpływ innych elementów systemu politycznego (można założyć, że demokracje o
wyższym stopniu konsolidacji będą mniej narażone na zagrożenia).</p>
<p><em>Objęcie urzędu/stanowiska lub ukonstytuowanie się ciała kolegialnego
(konsekwencje wyboru)</em></p>
<p>Możliwość skutecznego (i nieprzerwanego w przyszłości) urzeczywistnienia wyniku
wyborów jest zależna od dwóch grup czynników: po pierwsze od jakości procesu na
poprzednich etapach (im więcej zagrożeń oraz zaburzeń demokratyczności procesu
tym wyższe zagrożenie na tym etapie); po drugie – innych elementów systemu
politycznego oraz poziomu jego konsolidacji. Z tego względu – możliwość
zaistnienia zagrożenia na tym etapie powinna być analizowana w odniesieniu do
konkretnego przypadku.</p>
<h2 id="wpływ-sytuacji-epidemiipandemii-na-proces-wyborczy-prezydenta-rp-w-2020-roku">Wpływ sytuacji epidemii/pandemii na proces wyborczy Prezydenta RP w 2020 roku</h2>
<p>Poszczególne tezy odnośnie do zagrożeń lub wprost obniżenia poziomu realizacji
wartości przypisanych do kolejnych etapów procesu wyborczego znajdują
potwierdzenie w toku trwającego procesu wyboru Prezydenta RP, a w odniesieniu do
jeszcze niezrealizowanych etapów – ich wystąpienie jest wielce prawdopodobne.
Przedstawione zostało to w kolejnej tabeli.</p>
<p>Tab. 3. Wpływ epidemii/pandemii na proces wyboru Prezydenta RP w 2020 r.</p>
<table>
<thead>
<tr>
<th>Etap procesu wyborczego</th>
<th>Naruszenie/ zagrożenie naruszenia wartości</th>
</tr>
</thead>
<tbody>
<tr>
<td>Zarządzenie wyborów</td>
<td>Brak</td>
</tr>
<tr>
<td>Zgłaszanie kandydatów</td>
<td>Utrudnienie uwiarygodnienia kandydata wymagającego przedstawienia 100.000 podpisów, możliwa praktyczna redukcja liczby kandydatów względem sytuacji normalnej.</td>
</tr>
<tr>
<td>Kampania wyborcza</td>
<td>Praktyczna eliminacja części kanałów komunikacji (zgromadzenia, plakaty, reklama zewnętrzna w tym wielkoformatowa, ulotki, kontakt bezpośredni [w jeszcze większym stopniu od 24.03]*). Brak lub minimalna ekspozycja części kandydatów w przekazie medialnym. * wprowadzenie wzmocnionych ograniczeń odnośnie do zgromadzeń – maksymalnie do 2 osób.</td>
</tr>
<tr>
<td>Akt głosowania</td>
<td>[potencjalne] Duża liczba uprawnionych do głosowania bez możliwości realizacji swojego prawa z uwagi na czynniki mechaniczne. Prawdopodobne odstąpienie od realizacji swego prawa przez znaczną część społeczeństwa z uwagi na skutki psychologiczne. Brak powszechnego dostępu do alternatywnych form głosowania, a istniejące [nawet w odniesieniu do uprawnionych] nieefektywne z uwagi na terminy czynności.</td>
</tr>
<tr>
<td>Ustalenie wyniku głosowania i wyniku wyborów</td>
<td>Pojawiające się trudności w kompletowaniu składów Obwodowych Komisji Wyborczych. Występujące już na w marcu zawieszenie procedury przyjmowania zgłoszeń na poziomie gminy (np. Łódź).</td>
</tr>
<tr>
<td>Objęcie urzędu/stanowiska lub ukonstytuowanie się ciała kolegialnego</td>
<td>Z uwagi na zaburzenia na poprzednich etapach oraz niski poziom konsolidacji systemu politycznego – możliwa przynajmniej częściowa delegitymizacja procesu wyborczego oraz osoby wybranej.</td>
</tr>
</tbody>
</table>
<p>Opracowanie własne.</p>
<h2 id="wnioski-i-rekomendacje">Wnioski i rekomendacje</h2>
<p>W ujęciu ogólnym procesu wyborczego w warunkach epidemii/pandemii należy wskazać
na szereg zagrożeń dla poszczególnych wymiarów demokratycznego procesu
wyborczego oraz – co jeszcze bardziej istotne – na możliwe do przewidzenia, z
pewnością lub dużym prawdopodobieństwem, ograniczenia realizacji tych wymiarów.
Dotyczą one większości spośród wskazanych etapów procesu wyborczego. W
konsekwencji – mogą prowadzić do pozbawienia całości procesu wyborczego jego
demokratycznej treści, a w konsekwencji – delegitymizacji procesu,
delegitymizacji funkcji oraz ciał kolegialnych w jego wyniku wyłonionych,
a w najgorszym przypadku – delegitymizacji systemu politycznego. <strong>Należy
jednoznacznie stwierdzić, że przeprowadzanie wyborów w warunkach zagrożenia
wynikającego z epidemii/pandemii obniża poziom demokratyczności procesu
wyborczego i może prowadzić do utraty przez dany proces wyborczy demokratycznej
treści.</strong></p>
<p>Zidentyfikowane jako istniejące naruszenia lub potencjalne zagrożenia naruszenia
wartości demokratycznego procesu wyboru znajdują potwierdzenie (w pełni) w
odniesieniu do trwającego procesu wyboru Prezydenta RP.</p>
<p>Wyniki analizy – w ogólnym odniesieniu do procesu wyborczego oraz w odniesieniu
do trwającego procesu wyboru Prezydenta RP zostały przedstawione w kolejnej
tabeli.</p>
<p>Tab. 4. Potencjalne zagrożenia i faktyczne ograniczenia realizacji wartości
demokratycznego łańcucha wyboru.</p>
<table>
<thead>
<tr>
<th>Wymiar wyboru</th>
<th>Etap procesu</th>
<th>Możliwość ograniczenia lub ograniczenie realizacji wymiaru (analiza ogólna)</th>
<th>Możliwość ograniczenia lub ograniczenie realizacji wymiaru (wybory Prezydenta RP)</th>
</tr>
</thead>
<tbody>
<tr>
<td>Przedmiot wyboru</td>
<td>Zarządzenie wyborów</td>
<td>Brak</td>
<td>Brak</td>
</tr>
<tr>
<td>Zasięg wyboru</td>
<td>Zgłaszanie kandydatów</td>
<td>Możliwe ograniczenie w stopniu umiarkowanym lub znacznym</td>
<td>Ograniczenie w stopniu znacznym</td>
</tr>
<tr>
<td>Formowanie preferencji</td>
<td>Kampania wyborcza</td>
<td>Ograniczenie w stopniu umiarkowanym</td>
<td>Ograniczenie w stopniu umiarkowanym</td>
</tr>
<tr>
<td>Agenci wyboru</td>
<td>Akt głosowania</td>
<td>Ograniczenie w stopniu umiarkowanym lub znacznym</td>
<td>Potencjalne ograniczenie w stopniu znacznym</td>
</tr>
<tr>
<td>Wyrażanie preferencji</td>
<td>Akt głosowania</td>
<td>Brak</td>
<td>Brak</td>
</tr>
<tr>
<td>Agregacja preferencji</td>
<td>Ustalenie wyniku głosowania i wyniku wyborów</td>
<td>Istnieje ryzyko ograniczenia</td>
<td>Potwierdzone ryzyko ograniczenia</td>
</tr>
<tr>
<td>Konsekwencje wyboru</td>
<td>Objęcie urzędu/stanowiska lub ukonstytuowanie się ciała kolegialnego</td>
<td>Możliwe, zależne od poprzednich etapów oraz innych elementów systemu politycznego i stopnia jego konsolidacji.</td>
<td>Prawdopodobne</td>
</tr>
</tbody>
</table>
<p>Opracowanie własne.</p>
<p>Przeprowadzona analiza pozwala na przedstawienie rekomendacji zmian w systemach
wyborczych – zarówno w odniesieniu ogólnych jak i w odniesieniu do systemu
wyborczego Prezydenta RP. Z uwagi na stałość elementów technicznych polskich
systemów wyborczych, przedstawione rekomendacje można odnieść również do
pozostałych wyborów powszechnych przeprowadzanych w Polsce. Należy przy tym
zaznaczyć, że rekomendowane zmiany nie muszą mieć charakteru ogólnego i mogą być
wprowadzone do systemów wyborczych w formie pozwalającej na ich uruchomienie w
sytuacji kryzysowej podobnej do obecnej (w całości lub ich elementów).</p>
<p>Tab. 5. Rekomendacje odnośnie zmian w systemie wyborczym.</p>
<table>
<thead>
<tr>
<th>Wymiar wyboru</th>
<th>Etap procesu</th>
<th>Rekomendacje w ujęciu ogólnym</th>
<th>Rekomendacje w odniesieniu do systemów wyborczych stosowanych w Polsce</th>
</tr>
</thead>
<tbody>
<tr>
<td>Przedmiot wyboru</td>
<td>Zarządzenie wyborów</td>
<td>Brak</td>
<td>Brak</td>
</tr>
<tr>
<td>Zasięg wyboru</td>
<td>Zgłaszanie kandydatów</td>
<td>Wprowadzenie form uwierzytelnienia kandydata (listy, partii) nie wymagających przedstawienia podpisów zbieranych bezpośrednio.</td>
<td>Umożliwienie zgłoszenia kandydata (listy) z wykorzystaniem innej <em>(alternatywnej)</em> formy uwierzytelnienia niż zebrane podpisy osób uprawnionych do głosowania, np.: - zgłoszenie poparte przez wyborców kwalifikowanych (wybory Prezydenta RP), - zgłoszenie przez kluby poselskie/parlamentarne - wpłacenie kaucji wyborczej</td>
</tr>
<tr>
<td>Formowanie preferencji</td>
<td>Kampania wyborcza</td>
<td>Upowszechnienie dostępności do alternatywnych kanałów komunikacji (np. powszechny dostęp do sieci Internet).</td>
<td>Jak w ogólnych.</td>
</tr>
<tr>
<td>Agenci wyboru</td>
<td>Akt głosowania</td>
<td>Umożliwienie/poszerzenie możliwości wykorzystywania alternatywnych form głosowania.</td>
<td>Wprowadzenie/poszerzenie alternatywnych form głosowania: - głosowanie korespondencyjne (przywrócenie) – możliwie powszechne w warunkach kryzysu. - głosowanie przez przedstawiciela (pełnomocnika) – z zachowaniem warunków bezpieczeństwa systemu oraz równości formalnej (przeciwdziałanie skupowaniu pełnomocnictw-głosów). BRAK REKOMENDACJI dla głosowania elektronicznego.</td>
</tr>
<tr>
<td>Wyrażanie preferencji</td>
<td>Akt głosowania</td>
<td>Brak</td>
<td>Brak</td>
</tr>
<tr>
<td>Agregacja preferencji</td>
<td>Ustalenie wyniku głosowania i wyniku wyborów</td>
<td>Zależne od szczegółowych rozwiązań technicznych stosowanych w systemie.</td>
<td>- profesjonalizacja korpusu wyborczego. - wzmocnienie roli i uprawnień obserwatorów (z ramienia ugrupowań politycznych oraz niezależnych)</td>
</tr>
<tr>
<td>Konsekwencje wyboru</td>
<td>Objęcie urzędu/stanowiska lub ukonstytuowanie się ciała kolegialnego</td>
<td>Brak</td>
<td>Brak</td>
</tr>
</tbody>
</table>
<p>Opracowanie własne.</p>
<hr>
<p><strong>Przypisy końcowe</strong></p>
<p>(1) Z zależnością pośrednią mamy do czynienia np. w przypadku wyborów wójta,
burmistrza lub prezydenta miasta w polskich wyborach samorządowych zarządzonych
w związku z upływem kadencji. Komitet wyborczy nie jest zobowiązany do poparcia
kandydata na wójta określoną liczbą podpisów, ale zgłoszenie takiego kandydata
wymaga wcześniejszej rejestracji list kandydatów w przynajmniej połowie okręgów
w wyborach do rady danej gminy – a do ich rejestracji podpisy są już niezbędne.</p>
<p>(2) Choć ostatnia z przedstawionych możliwości – głosowanie internetowe
(elektroniczne) została do tej pory zweryfikowana w praktyce negatywnie i
przytoczenie jej w tym miejscu nie może być w żadnej mierze traktowane jako
rekomendacja zastosowania takiego rozwiązania.</p>
<table>
<thead>
<tr>
<th>Pobierz artykuł (.pdf):</th>
</tr>
</thead>
<tbody>
<tr>
<td><a href="https://drive.google.com/open?id=1ravaR0FSB0IY_bIVzXvFrOc-UYq8tPwC">https://drive.google.com/open?id=1ravaR0FSB0IY_bIVzXvFrOc-UYq8tPwC</a></td>
</tr>
</tbody>
</table>

    </main>

    
    <footer class="single__footer">
        
    </footer>

</article>

	</main><footer class="footer" id="footer">

    
    
    <section class="social-links" id="socialLinks">

    

    
    
    
    
    <a href="#" class="social-links__link" alt="codepen" target="_blank" aria-label="#"
        rel="noopener noreferrer">
        <span class="social-links__link__icon">
            
            <i class="fab fa-codepen"></i>
            
        </span>
    </a>
    
    
    
    <a href="#" class="social-links__link" alt="facebook" target="_blank" aria-label="#"
        rel="noopener noreferrer">
        <span class="social-links__link__icon">
            
            <i class="fab fa-facebook"></i>
            
        </span>
    </a>
    
    
    
    
    
    <a href="#" class="social-links__link" alt="github" target="_blank" aria-label="#"
        rel="noopener noreferrer">
        <span class="social-links__link__icon">
            
            <i class="fab fa-github"></i>
            
        </span>
    </a>
    
    
    
    <a href="#" class="social-links__link" alt="gitlab" target="_blank" aria-label="#"
        rel="noopener noreferrer">
        <span class="social-links__link__icon">
            
            <i class="fab fa-gitlab"></i>
            
        </span>
    </a>
    
    
    
    <a href="#" class="social-links__link" alt="instagram" target="_blank" aria-label="#"
        rel="noopener noreferrer">
        <span class="social-links__link__icon">
            
            <i class="fab fa-instagram"></i>
            
        </span>
    </a>
    
    
    
    
    
    
    
    <a href="#" class="social-links__link" alt="pinterest" target="_blank" aria-label="#"
        rel="noopener noreferrer">
        <span class="social-links__link__icon">
            
            <i class="fab fa-pinterest"></i>
            
        </span>
    </a>
    
    
    
    <a href="#" class="social-links__link" alt="rss" target="_blank" aria-label="#"
        rel="noopener noreferrer">
        <span class="social-links__link__icon">
            
            <i class="fas fa-rss"></i>
            
        </span>
    </a>
    
    
    
    
    
    <a href="#" class="social-links__link" alt="twitter" target="_blank" aria-label="#"
        rel="noopener noreferrer">
        <span class="social-links__link__icon">
            
            <i class="fab fa-twitter"></i>
            
        </span>
    </a>
    
    
    
    
    
    <a href="#" class="social-links__link" alt="youtube" target="_blank" aria-label="#"
        rel="noopener noreferrer">
        <span class="social-links__link__icon">
            
            <i class="fab fa-youtube"></i>
            
        </span>
    </a>
    
    

</section>
    <hr>
    

    
    
    <section class="contact-info" id="contactInfo">
    <address class="contact-info__info">

        
        

        
        

        
        

        
        
        <p class="contact-info__info__item">
            <span><i class="fas fa-map-marker-alt"></i></span>
            ul. Lindleya 3/5, Łódź, POLAND
        </p>
        

    </address>
</section>
    <hr>
    

    
    

    
    <div class="footer__copy">
        
        © 2020 - Zespół Badań Wyborczych
        
    </div>

    
    




<script>
    let activeSW = false;
    
        activeSW = true;
    
</script>

<script defer src="https://pierzgal.github.io/zespolbadanwyborczych/sw.min.js"></script>
<script defer src="https://pierzgal.github.io/zespolbadanwyborczych/js/bundle.min.js"></script>

    
    
    





<script defer src="" crossorigin="anonymous"></script>
    

</footer></body>

</html>